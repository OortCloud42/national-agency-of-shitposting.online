<!DOCTYPE html>

<html lang="en">

<head>

    <title>przesłanie pana cogito</title>

    <meta charset="UTF-8" />

    <meta name="viewport" content="width=device-width,initial-scale=1" />

    <meta name="description" content="xd" />

    <link rel="stylesheet" type="text/css" href="https://national-agency-of-shitposting.online/css/style.css" />

    <link rel="icon" href="https://national-agency-of-shitposting.online/img/favicon.ico">

</head>

<body class='color-background'>

<p>Idź dokąd poszli tamci do ciemnego kresu<br>po złote runo nicości twoją ostatnią nagrodę</p>

<p>idź wyprostowany wśród tych co na kolanach<br>wśród odwróconych plecami i obalonych w proch</p>

<p>ocalałeś nie po to aby żyć<br>masz mało czasu trzeba dać świadectwo</p>

<p>bądź odważny gdy rozum zawodzi bądź odważny<br>w ostatecznym rachunku jedynie to się liczy</p>

<p>a Gniew twój bezsilny niech będzie jak morze<br>ilekroć usłyszysz głos poniżonych i bitych</p>

<p>niech nie opuszcza ciebie twoja siostra Pogarda<br>dla szpiclów katów tchórzy – oni wygrają<br>
pójdą na twój pogrzeb i z ulgą rzucą grudę<br>a kornik napisze twój uładzony życiorys</p>

<p>i nie przebaczaj zaiste nie w twojej mocy<br>przebaczać w imieniu tych których zdradzono o świcie</p>

<p>strzeż się jednak dumy niepotrzebnej<br>oglądaj w lustrze swą błazeńską twarz<br>
powtarzaj: zostałem powołany – czyż nie było lepszych</p>

<p>strzeż się oschłości serca kochaj źródło zaranne<br>ptaka o nieznanym imieniu dąb zimowy<br>
światło na murze splendor nieba<br>one nie potrzebują twego ciepłego oddechu<br>
są po to aby mówić: nikt cię nie pocieszy</p>

<p>czuwaj – kiedy światło na górach daje znak – wstań i idź<br>dopóki krew obraca w piersi twoją ciemną gwiazdę</p>

<p>powtarzaj stare zaklęcia ludzkości bajki i legendy<br>bo tak zdobędziesz dobro którego nie zdobędziesz<br>
powtarzaj wielkie słowa powtarzaj je z uporem<br>jak ci co szli przez pustynię i ginęli w piasku</p>

<p>a nagrodzą cię za to tym co mają pod ręką<br>chłostą śmiechu zabójstwem na śmietniku</p>

<p>idź bo tylko tak będziesz przyjęty do grona zimnych czaszek<br>do grona twoich przodków: Gilgamesza Hektora Rolanda<br>
obrońców królestwa bez kresu i miasta popiołów</p>

<p>Bądź wierny Idź</p>

</body>

</html>
